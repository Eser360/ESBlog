---
title: Erken Kalkmak Size Ne Katar
description: Atalarımız boşuna erken kalkan yol alır dememiş. Bu yazıda erken kalkmanın bana ve hayatıma kattığı faydalarını anlatıyorum.
pubDate: 08 27 2025
categories:
- Denemeler
tags:
- Yaşam
- Nasıl Yapılır
---

Çocukken günler ne kadar uzun geliyordu değil mi? Çünkü çocuklar erken uyanır.   
Güne erken başladığımızda; o gün çok daha uzun geliyor, adeta zaman kavramımız değişiyor. 
Hayatınızın herhangi bir evresinde, mutlaka bir hafta sonu öğleden sonra geç bir saatte uyanmışsınızdır, o gün ne kadar hızlı geçmişti değil mi? Ya da tam tersi, çok erken uyandığınız bir gün ne kadar uzun gelmişti(Bunu hatırlamak biraz daha zor olabilir)

Öncelikle şu soruları kendimize sormamız gerekir: Ne kadar erken kalkabilirim? Benim için erken saat kaç?

Uzun zamandır (yıllardır), güne erken başlamaya çalışıyorum. Hiçbir zaman askeri bir disiplinle, her sabah 05:00'de kalkılacak gibi keskin ve mutlak bir kural koymadım kendime. Kural koymamakla birlikte her zaman erken kalkmam gerektiğini de kendime hatırlattım.

Benim için erken kalkmak 05:00 - 06:00 arasında bir saat. Sizin için farklı olabilir ama en geç 06:30 diyebiliriz.

İşe başlama saatinize göre 05:00 sizin için daha iyi olabilir, uyanacağınız zamanı siz belirlemelisiniz. Benim için 05:00 - 06:00 arası ideal, o günkü ruh halime göre değişen aralıkta yataktan kalkıyorum.

Bazen, hafta sonları uzun bir rotada (100+km) bisiklet sürecek isem 05:00'de uyanıyorum ama genellikle hafta sonları 06:00 - 07:00 arası, çok çok keyif yaparsam 08:00'e kadar, o saatten sonra istesem de uyuyamıyorum.

Hayatımın bir döneminde, işe gitmek için 05:00'da uyanıyordum, bu yaklaşık 6 yıl kadar sürdü ve bu yazıda bahsedeceğim gibi hiç verimli değil, hatta ekstra verimsiz bir durumdu. Kısacası eziyete yakın bir deneyimdi, güne çok erken başlayıp akşam 18:00'e kadar çalışıyorsun ve kendine çok az zaman ayırabiliyorsun, çünkü o saatte kalkmak için, erken yatman gerekir, ne kadar da berbat bir döngü ama!

Fakat işe nispeten 08:00-09:00 gibi başlıyorsanız ve yollarda saatleriniz geçmiyor ise erken kalkmak verimlidir, hele ki evden çalışıyor ve mesaiye 09:00 da başlıyorsanız(ben bu şanslı kesimdeyim) çok daha verimli. Hafta sonları ise çok çok daha verimli.

Tabi bunu ergen Eser'e söylesem, hadi oradan uyku en güzel şeylerden birisi, neden sabahın köründe kalkayım derdi ama 43 yaşına gelmiş Eser, erken kalkarak zamanını daha verimli kullanıyor ve yapacak bir sürü işini halledip, sosyal hayatına daha fazla zaman ayırabiliyor.

> Bu arada ergenlerin gerçekten fazla uyuması lazım, bırakın uyusunlar ve vücutları 23:00'dan önce uyku moduna girmiyor, bırakın geç uyusunlar. Merak edenler bu konuyu internette daha fazla araştırabilir.

Neden erken kalkmak? Çünkü saat 09:00 olduğunda bir sürü şey halletmiş oluyorsun ve hala iyi hissediyorsun ve hala enerji dolusun.

Evet bazı dönemler bunları uygulamadığım ve hafta içi de 08:00'e kadar uyduğum oluyor ama bir süre sonra rutinime geri dönüyorum.

Çünkü geç kalkmak, yataktan daha da geç çıkmanıza neden oluyor. Hangimiz hafta sonu yatakta boş boş telefonda saatlerce vakit geçirmedik?  
Bu çok kötü bir alışkanlık, harcanan onca saatten sonra elimize geçen herhangi bir değer de yok. Geçici bir dopamin ve günün geri kalanında uyuşuk bir kafa, bunu hala yapıyorsanız, biran önce bırakın, bu kendinize yapacağınız en büyük iyiliklerden birisi olacaktır.

Bu kolay değil, başlangıçlar her zaman en zorudur, bununla birlikte yıllardır bu alışkanlığı uygulayan birisi olarak, bazı sabahlar hala zor oluyor.


## Nasıl Erken Kalkarsın?

Başlangıçlar zordur. Başlamak için iki yol var. Ya bir akşam erken yatacaksın ya da bir sabah erken kalkacaksın.

Erken kalktığınızda hemen bir işe başlamayın. Öncelikle soğuk bir su içerek güne başlayın, sonra kendinize bir çay demleyebilir ya da kahve yapabilirsiniz. İçeceğinizi termosunuza koyup yürüyüşe de çıkabilirsiniz. Ya da doğrudan yürüyüşe çıkabilirsiniz. Kahvaltı mı? Hayır, kahvaltıyı şimdilik pas geçin. Ben  ne yaparsam yapayım(bisiklet sürmek dahil) öğleye kadar bir şey yemiyorum. Vücut buna alışınca, bir daha sabah hiçbir şekilde açlık hissetmiyorsunuz. Böylece öğün sayınızı çok kolay bir şekilde 2'ye düşürebilirsiniz. Kendinize 1 saatlik zaman ayırın ve dışarının sessizliğini dinleyin, doğanın uyanışına şahit olun, bu gerçekten çok keyifli.

Sonra 06:00'dan 09:00'a kadar 3 saatlik kesintisiz bir şekilde çalışabilirsiniz. Bunu hedefleyin, bazen 2 saat olur, bazen 3 saat, önemli olan istikrarlı bir şekilde bunu sürdürmek.

Bazı sabahlar hiçbir şey yapmasanız da olur, işe gitmeden/başlamadan önce zihninizi boşaltmak, stresten uzaklaşmak için harika bir yöntem. Çok üretken bir şeylerle uğraşmasanız da güne başlamış ve stressiz bir şekilde bir şeylerle uğraşıyor olacaksınız bu da size iyi bir ruh hali sağlayacaktır.

Eşim bana sabahları nasıl bu kadar enerjik oluyorsun diyor ve buna şaşırıyor. Bunun büyük bir sırrı yok, erken kalkmaya alıştığınızda, ekstra çaba harcamadan beraberinde gelen bir durum.

Sabah saatleri çok değerli: onları uyuyarak boşa harcamayın. Çoğu insan güne başlamadan önce, siz bir sürü şey halletmiş olursunuz, uzun vadede siz kazanacaksınız.

> Erken kalkmanın keyfini çıkarın, sabah şafağının tadını çıkarın. Mümkün olduğunca dışarısı ile temas içinde olun, odada oturup durmayın, balkona çıkın hatta daha iyisi dışarı çıkın. Sabah sessizliğini dinleyin, güneşin doğmasını ve havayı aydınlatmasını izleyin, sessizliğin kuş sesleri ile bozulmasını dinleyin. Günün en sevdiğim saatleri, erken saatleri. Erken kalkmak benim için bir zevk.


## Erken Kalkmanıza faydası Olacak İpuçları

- Sabah kalkar kalkmaz soğuk duş... şaka şaka, bu yazı boş zırva motivasyon zamazingolarından değil, sabahın köründe, yaz/kış soğuk duş bana hep saçma gelmiştir, şahsen uygulasam hasta olurum, ayrıca kılcal damarları çatlatma riski de var. Elimizi yüzümüzü çeşmeden akan su ile yıkamak yeterli.
- Motivasyon! Belki de erken kalkmanıza neden olacak en önemli şey motivasyon kaynağınız. Gerçek bir sebebiniz var ise erken kalkmanız daha kolay olacaktır. Örneğin xyz sınavına hazırlanmak, yabancı dil çalışmak, spor yapmak, disiplini kayan hayatınızı yeniden disipline etmek, kitap okumak vb... yoksa rss beslemenizdeki blogları okumak için sabah erkenden uyanmayın, bu biraz gereksiz olur ve bir süre sonra motivasyonunuz kaybolacağı için sürdüremezsiniz.
- Yatmadan dört ila altı saat önce çay/kahve tüketmeyi bırakın
- Yatmadan 1-2 saat önce cep telefonunuz ile vedalaşın
- Yatmadan 1-2 cep telefonu, tablet, TV gibi ekranlar ile vedalaşın
- Yatmadan önce kitap okumak zihninizi yavaşlatır, rahatlamanızı ve uykuya kolay geçmenize yardımcı olur
- Aniden erken kalkmaya çalışmayın, her gün 15-30 dk daha erken kalkarak devam edin
- Alarm ertelemeyin. Alarmınız çaldığında yatay konumdan dikey konuma geçin (yani yataktan çıkın)
- Alarm ertelemeden vazgeçemiyor iseniz, çalar saat/telefonunuzu yataktan kalkmadan erişemeyeceğiniz bir uzaklığa koyun.
- Alarmı yataktan çıkmadan kapatmayın, kapattıktan sonra yatak odanızın camını açın, temiz hava girsin, banyodan döndüğünüzde, temiz hava uykunuzun açılmasına yardımcı olacaktır
- Uyku saatini beklemeyin, uykunuz geldiğinde gerekirse daha erken yatağa girin, uykunuz gelmese de vaktinde yatağa girin
- Beyniniz sürekli neden erken uyanayım ki diye sorguluyor olacak, buna hazırlıklı olun.
- Erken kalktığınızda kendinizi ödüllendirin. En sevdiğiniz içeceği içmek, kitap okumak, yürüyüş yapmak, bisiklet sürmek, spor yapmak. Akşam işten geldiğinizde yorgunluktan yapmaya üşendiğiniz ne var ise sabah çok rahat yapabilirsiniz.